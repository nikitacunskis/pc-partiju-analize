Mēs esam latviski domājoši politiķi, kuri iestājas par eiropeiski sakārtotu nacionālu valsti.
Mēs esam demokrāti, tāpēc uz vēlēšanām ejam kopā ar valstiski domājošiem domubiedriem no «Par» un «Kods Rīgai» – spēks ir vienotībā.
Mēs esam no tiem, kam Rīga nav viens projekts, bet gan visa dzīve, un zinām – mūsu Rīgā tādu ir daudz.
Drošība. Atbildība. Kārtība.

DROŠĪBA UN MĀJOKLIS
• Rīdzinieku drošībai atvēlēsim 5% no pilsētas budžeta. Palielināts atalgojums un modernizēts aprīkojums policistiem, ieviestas jaunākās videonovērošanas tehnoloģijas.
• Droša patvēruma vietas – pašvaldības ēku pagrabos iekārtosim patvertnes, veidosim atbalsta programmu pagrabu sakārtošanai privātīpašumos.
• Mobilā aplikācija saziņai ar iedzīvotājiem. Civilās aizsardzības apmācības sadarbībā ar apkaimju biedrībām.
• Izskausta lieka birokrātija. Bezkompromisu nostāja pret korupciju.
• 15 000 jaunu dzīvokļu būvniecība, dzīvojamo māju renovācija. 1000 ekonomiskās klases īres dzīvokļi jaunajiem profesionāļiem.
• Vismaz 700 daudzdzīvokļu namu siltināšana. Palielināts finansējums vēsturisko namu atjaunošanai. Paplašinātas atbalsta programmas ēku renovācijai un liftu nomaiņai.

SATIKSME UN IELAS
• Investēts 1 miljards eiro ielu un ietvju remontā un pārbūvē. Rīgā vairs nebūs ielu ar grants vai smilšu segumu.
• Uzbūvēts Kundziņsalas tilts un Dienvidu tilta 4. kārta. Pārbūvēti Vanšu un Gaisa tilti, Vairoga pārvads. Projektēšana Babītes-Spilves ievadam un Brīvības ielas divlīmeņu krustojumam ar Gustava Zemgala gatvi.
• Dzelzceļš integrēts Rīgas sabiedriskā transporta tīklā. Uzbūvēti 15 pārsēšanās punkti pie dzelzceļa stacijām. Ērta vienotā biļete.
• Drošībai ielās, prioritāri pie skolām un medicīnas iestādēm, mierināta satiksme, ierīkotas gājēju pārejas un no autosatiksmes nodalīti veloceļi.
• Sabiedriskais transports ātrāks un ērtāks, ieviesti jauni maršruti un tie atjaunoti naktīs. Izbūvēta metrobusa līnija uz Dreiliņiem.
• Diferencēta maksa «Rīgas satiksmes» autostāvvietām, saglabājot esošo cenu rīdziniekiem, bet paaugstinot to citiem, iegūtos līdzekļus novirzot jaunu zemās grīdas tramvaju iegādei.

PILSĒTVIDE
• Zināšanu jūdzē Pārdaugavā izbūvēta infrastruktūra augstskolām, droši un ātri pārvietošanās risinājumi, labiekārtota apkārtne. Izbūvēts Zunda kanāla tilts, sakārtots AB dambis.
• Labiekārtoti Esplanāde, Kronvalda parks, Bastejkalns un Lielie kapi. Apzaļumotas ielas un jauni koki.
• Pārbūvēta Vaļņu iela, uzlabojot vides pieejamību. Virszemes gājēju pārejas Centrālstacijas un Centrāltirgus apkārtnes savienošanai ar bulvāru loku un Vecrīgu.
• Uzlabots ielu apgaismojums, apzaļumojums, jauni soliņi, un sakārtota pilsētvide 15 apkaimju centros.
• Sakārtoti iekšpagalmi nosiltināto māju iedzīvotājiem un mācību iestāžu tuvumā.

ĢIMENE UN IZGLĪTĪBA
• Sadarbībā ar augstskolām izveidots Zinātnes skolu tīkls, kur mūsdienīga izglītība apvieno praksi ar pētniecību, lai skolēni sasniegtu labākus rezultātu, skolotāji pilnveidotos un mācību vide būtu iekļaujoša.
• Paplašināts atbalsts skolotājiem, iekļaujot plašāku veselības apdrošināšanu, mentoru atbalstu, piemaksu par mājokļa īri un ceļa izdevumiem.
• Ieguldījumi izglītības infrastruktūrā: modernizēta mācību vide, labiekārtoti sporta laukumi, interešu izglītības centri, pirmsskolu izglītības iestādes un to pagalmi. Uzcelta jauna skola Mežaparkā.
• Infrastruktūra veselīgam dzīvesveidam: uzbūvēti sporta un atpūtas laukumi vismaz 7 apkaimēs, atvērtas 5 jaunas slēgtās sporta halles. Uzbūvēts jauns peldbaseins. Pieejamas peldētprasmju apmācības.
• Dubultots finansējums jauniešu vasaras nometnēm. Izveidoti jauniešu centri. Skolās svešvalodā krievu valoda aizstāta ar vācu un Ziemeļvalstu valodām.
• Atbalstītas apkaimju un biedrību iniciatīvas. Palielināts līdzdalības budžets un jauni Kopienu centri.
• Vienkāršoti sociālā atbalsta pakalpojumi. Ieviestas jaunas atbalsta programmas daudzbērnu ģimenēm, senioru vientulības mazināšanai un skolēniem, kuri priekšlaicīgi pametuši mācības.

EKONOMIKA UN KULTŪRA
• Investīcijas biznesa pakalpojumos, IT un ražošanā. 2029. gadā vidējā alga Rīgā — 2700 eiro. Dubultots atbalsts jaunuzņēmumiem un Rīgas filmu fondam.
• Mērķtiecīgi atbalstīta «pirmā stāva ekonomika» un sociālie uzņēmēji.
• Jauna atbalsta programma uzņēmējiem, kas attīsta un labiekārto publisko infrastruktūru – ielas, skvērus, parkus.
• Dubultots atbalsts kultūras un mākslas notikumiem. Izveidota mūsdienīga bibliotēka «Rīgas modēs» un pirmās mākslinieku rezidences.
• Uzcelta Rīgas filharmonija. Uzsākta Laikmetīgās mākslas muzeja būvniecība.
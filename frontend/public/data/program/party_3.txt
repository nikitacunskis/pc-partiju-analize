Partijas Pašcieņa un apvienības TZV programma
Atjaunotā Rīga
Rīgai jaunu vadību!

Lai Rīga atjaunotu savu Hanzas laiku spožumu un kļūtu par Baltijas metropoli, partija “Pašcieņa” un apvienība “Tauta. Zeme. Valstiskums.” piedāvā 8 punktu programmu “Atjaunotā Rīga”.

1. Rīgas vadība nelietderīgi izlieto nodokļu naudu. Sadārdzināti iepirkumi ir ikdiena. Pārskatīsim esošo izdevumu, iestāžu un uzņēmumu lietderību, īpašu uzmanību pievēršot iepirkumiem un to sadārdzināšanas iemesliem. Jauniem iepirkumiem ieviesīsim prasību izstrādāt līdzekļu izlietojuma sociālekonomisko pamatojumu. Budžeta formēšanā ievērosim hierarhijas principu: vispirms pamatvajadzību apmierināšana, tad attīstības programmas un tikai pēc tam prestiža izdevumi. Atbalstīsim tikai lietderīgus komandējumus, bez līdz šim piekoptā politiskā tūrisma.
Izvērtēsim Rīgai piederošo nekustamo īpašumu (2,1miljardu eiro vērtībā) izmantošanas efektivitāti.

2. Rīga ir vienīgā Baltijas jūras valsts galvaspilsēta bez prāmju satiksmes. Jauna termināla celtniecība un prāmju satiksmes atjaunošana ir būtiska Rīgas ekonomiskās labklājības atjaunošanai reģionā.
Lai Rīgas centru atbrīvotu no sastrēgumiem un Daugavas krastmalu atdotu iedzīvotājiem, nepieciešams Austrumu maģistrāli savienot ar Daugavas pārvadu, bet intensīvo auto kustību gar Vecrīgu novadīt apakšzemes tunelī. Tā kā Rīgas centram apkārt ir dzelzceļš, jāizmanto sliežu ceļš, kura platums sakrīt ar tramvaja sliežu platumu, sabiedriskā transporta tīkla uzlabošanai.
Pagarinot no Pārdaugavas esošo tramvaja līniju līdz lidostai, izveidosim ērtu ātrgaitas tramvaja satiksmi bez nepieciešamības būvēt daudz dārgāko Rail Baltica trasi.

3. Tuvināsim pilsētas pārvaldi iedzīvotājiem. Katram Rīgas rajonam un priekšpilsētai būs savs centrs, ap kuru veidosies pakalpojumu iestādes, tirdzniecības centri, kafejnīcas un zemnieku tirdziņi. No domnieku vidus tiks iecelti atbildīgie par katra Rīgas rajona attīstību, kuri uzklausīs, atbildēs un īstenos dzīvē apkaimju iedzīvotāju iesniegtos priekšlikumus. Priekšlikumi, kurus parakstījuši 500 rajonu iedzīvotāju, tiks skatīti domes vai komiteju sēdēs. Centra un citu priekšpilsētu attīstība jāplāno atšķirīgi no Mežciema vai Purvciema. Būvnoteikumiem vēsturiskajā centrā jābūt atšķirīgiem no priekšpilsētu būvnoteikumiem.
Veicināsim apkaimju iedzīvotāju tuvināšanos un sociālo sadarbību, atbalstot dažādas interešu grupas sākot ar vietējo sporta un galda spēļu turnīriem līdz vietējo mākslinieku izstādēm un priekšnesumiem.

4. Kopš 2020.gada Rīgas iedzīvotāju skaits ir krities par 26% – līdz 600 tūkstošiem. Rīgas budžeta ienākumi (šobrīd 1,47 miljardi eiro) par 60% ir atkarīgi no rīdzinieku skaita. Ar nekustamā īpašuma nodokļa pazemināšanu panāksim brīvo platību aizpildīšanu. Lai risinātu “tukšo skatlogu”problemātiku Rīgas centrā, ieviesīsim īslaicīgas bezmaksas stāvēšanas principu (15 minūtes) pie pakalpojumu sniegšanas un tirdzniecības vietām.

5. Racionālas ēku un materiālās bāzes apsaimniekošanas rezultātā ietaupītos līdzekļus izlietosim piemaksām skolotājiem. Izglītība ir cilvēki, kuros ir jāiegulda resursi. Ievērojot skolēnu skaita mazināšanos, daļu skolu telpu izmantosim bērnudārzu vajadzībām. Skolas padarīsim par apkaimju sabiedriskajiem centriem, ieskaitot to sporta laukumus un bibliotēkas.
Sporta infrastruktūras pieejamības izlīdzināšanai starp Pārdaugavu un Rīgas centru, atbalstīsim daudzfunkcionāla centra izveidošanu Bišumuižā, kas būs pielāgots cilvēkiem ar invaliditāti un veicinās sporta tūrisma attīstību pilsētā.

6. Rīgai jākļūst par uzņēmējiem visdraudzīgāko metropoli Baltijā. Izveidosim uzņēmēju konsultatīvo padomi, lai izstrādātu un īstenotu uzņēmējiem labvēlīgu investīciju vidi.
Samazināsim būvniecības projektu izskatīšanas termiņus.
Nebaidīsimies no ražošanas, no atkritumu utilizēšanas (Getliņos vairs nav vietas), no jebkura biznesa veida, kas palīdz rīdziniekiem dzīvot un dod mums ienākumus un darba vietas.

7. Reformēsim pašvaldībai piederošo kapitālsabiedrību pārvaldi, nodrošinot, ka uzņēmumu padomēs to locekļus iecels Rīgas Dome uz tās sasaukuma laiku. Tiks decentralizēta SIA “Rīgas namu pārvaldnieks”, lai paaugstinātu apsaimniekošanas pakalpojumu konkurenci un kvalitāti.

8. Lielāka nozīme tiks piešķirta kopējā Rīgas vizuālā tēla izveidošanai ar daudz nopietnākām prasībām skatlogu, izkārtņu un mazo arhitektūras formu veidošanai.

Kamēr nav par vēlu – laiks atgūt pašcieņu!